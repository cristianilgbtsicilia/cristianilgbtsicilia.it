13 gennaio 2026, Palermo

# Presentazione del gruppo “**Cristiani LGBT+ Sicilia**”

*«Signore, è bello per noi essere qui»* (Mt 17,4)

Con queste parole del Vangelo di Matteo desideriamo salutarvi di cuore, **Eccellenze Reverendissime**.

Il nostro è un saluto colmo di gratitudine e di commozione, perché avete accolto la nostra richiesta e ci avete offerto la possibilità di un incontro che, per noi, rappresenta anzitutto un dono: quello di poter avviare un dialogo autentico, fatto di ascolto reciproco e di conoscenza.

Questo 13 gennaio non è, per noi, una data qualunque. Siamo certi che lo Spirito, che soffia dove vuole e come vuole, continui a sorprenderci anche attraverso le coincidenze della storia.

Tre anni fa, il 13 gennaio 2023, una piccola rappresentanza del nostro gruppo ha partecipato, insieme ad altri giovani a livello nazionale, a un incontro con la presidente e il co-presidente del Movimento dei Focolari: una giornata segnata dall’ascolto, dalla condivisione e dal desiderio sincero di costruire ponti, nella Chiesa e nella società.

Oggi, inoltre, ricorre la **Giornata mondiale del dialogo tra religioni e omosessualità**, nata in ambito laico ma capace di interpellare profondamente anche le comunità di fede. È una giornata che, per molti, è legata alla memoria di **Alfredo Ormando**, giovane uomo che ha vissuto un profondo conflitto tra fede e orientamento sessuale, fino al gesto estremo che lo ha reso, suo malgrado, simbolo di una sofferenza che ancora oggi chiede ascolto, cura e responsabilità ecclesiale.

È in questo orizzonte, Eccellenze, che desideriamo collocare il nostro incontro. Per questo sentiamo di potervi dire, con sincerità: **per noi è davvero bello essere qui, oggi, con voi**.

## Chi siamo e perché siamo nati

La nostra presenza questa mattina nasce dal desiderio di raccontarvi, con semplicità e verità, **come è nata la nostra realtà e perché**.

Consentiteci di partire da uno sguardo. *«Gesù fissò lo sguardo su di lui e lo amò»* (Mc 10,21). Vi chiediamo di guardarci così, oggi.

Siamo giovani e adulti delle vostre diocesi. Alcuni di noi sono impegnati nelle parrocchie, nei gruppi giovanili, nell’Azione Cattolica, nello scoutismo, nel catechismo, nei cori liturgici. Siamo persone inserite nella vita ecclesiale, che amano la Chiesa e continuano a sentirla come casa.

Eppure, oggi, non siamo qui in queste vesti. Siamo qui come **cristiane e cristiani LGBT+**, riuniti in una realtà che è nata da un bisogno profondo, condiviso da molti di noi. Ci rendiamo conto che questo acronimo potrebbe suscitare perplessità o timori, per questo motivo ci teniamo a precisare che definirci persone LGBT+ non è un modo per aderire a un’ideologia ma per riconoscere e riconoscersi in un’identità precisa: siamo donne e uomini omosessuali (L e G), persone bisessuali (B) e persone transgender (T) che vivono una complessità sociale, cultura e religiosa. Il “più” serve per non escludere altre persone che possono avere altre identità e orientamenti sessuali. In questo modo nessuno è escluso, e tutti sono inclusi all’interno di questo “+” che aggiunge e raggruppa sotto uno stesso tetto una comunità, il cui principio fondamentale è quello di adoperarsi affinché la società diventi più inclusiva e rispettosa: una società che ama il prossimo anche se è diverso. 

Nasciamo – lo diciamo con rispetto e senza alcuna accusa – **da un silenzio**. Da uno spazio ecclesiale che, per lungo tempo, non siamo riusciti ad abitare pienamente. Nasciamo da domande rimaste sospese, da percorsi interiori spesso vissuti in solitudine.

Tra il 2015 e il 2020, in tempi e luoghi diversi, molti di noi si sono posti la stessa domanda: *«È possibile conciliare la fede cristiana e l’omosessualità?»*

Ora, qui possiamo permetterci una piccola nota più leggera: **no, la risposta non l’abbiamo trovata subito nelle nostre parrocchie**. L’abbiamo trovata… su Google.  
Sì, proprio lì. Con tutte le paure del caso, digitando quella domanda come si fa quando non si sa bene a chi rivolgersi.

Ed è stato sorprendente – e anche profondamente liberante – scoprire che esistevano realtà capaci di dire “sì”: sì alla fede, sì alla dignità, sì alla possibilità di vivere una vita cristiana piena senza dover spezzare parti di sé.

Attraverso il **Progetto Gionata** abbiamo incontrato altre realtà italiane, altri gruppi di cristiani LGBT, altre storie simili alle nostre. È stato come respirare dopo aver trattenuto il fiato a lungo: momenti di preghiera, di formazione, di pellegrinaggio, di fraternità, che ci hanno restituito la certezza di essere **figlie e figli amati da Dio, così come siamo**.

## La nascita della realtà siciliana

A partire dal 2021, però, è emersa un’esigenza nuova. Partecipare a iniziative nazionali era prezioso, bello, nutriente e necessario. Ma tornare a casa significava spesso tornare al silenzio.

È così che è nata la domanda:

*perché non provare a costruire, anche in Sicilia, un cammino di cristiani LGBT+?*

Il passo non è stato semplice. Avevamo bisogno di guida, di discernimento. Ci serviva una mano, uno slancio. E come figli e figlie, a chi si chiede quando abbiamo bisogno di una mano? Ai genitori. Il gruppo dei genitori, “in viaggio per Emmaus”, non saprà mai a sufficienza quanto noi siamo grati a loro, per il sostegno, la forza, la lungimiranza. Genitori in tutto, credeteci: capaci di consigliarci, guidarci, sostenerci, non lasciarci un attimo anche fosse semplicemente guardandoci da lontano e riempiendoci di ogni benedizione. Con loro abbiamo mosso i primi passi verso il nostro primo ritiro, nel settembre del 2022\. E da allora, ogni anno, l’appuntamento del nostro ritiro formativo e spirituale è tappa fissa, non solo per le persone cristiane lgbt siciliane e i loro genitori, ma anche per gli operatori pastorali, per quanti sentono il bisogno di conoscere meglio la nostra realtà, di accompagnarci, di pregare per noi e insieme a noi. Ci riempie di orgoglio sapere che nei nostri ritiri anche persone che vivono fuori dalla Sicilia ci vengono a trovare, ci danno questa incredibile fiducia, mettono il loro cuore insieme al nostro e decidono di camminare con noi. La nostra presenza sta diventando progressivamente visibile anche in alcune comunità parrocchiali che, nel mese di maggio, ci accolgono per celebrare veglie di preghiera in occasione della Giornata per il contrasto e l’eliminazione dell’omofobia e della transfobia, come si legge anche nel documento sinodale[^1].

## Un cammino accompagnato

Ma non è un cammino “finito”, anzi. Il nostro è un percorso ancora in essere. Fatto di scelte da compiere, di dialogo, di inclusione, talvolta anche di difficoltà, di scoraggiamento. Ci piace però farci forza ricordando davanti a tutti voi qui presenti, come il Signore ci abbia donato e continua a donarci persone preziose accanto a noi. Non solo i genitori, che ringraziamo tramite la figura di Anna Battaglia con noi presente oggi, ma anche l’impegno e l’amorevole presenza di chi crede che il nostro sia un cammino valido, visibile, possibile. Consentiteci di farlo qui, alla presenza di voi tutti, nel poter dire ‘Grazie’, sempre e ancora: 

* A Don Gero per il suo ministero instancabile e la sua voglia di essere davvero come un padre spirituale per noi tutti;   
* A Sandra Letizia, la ‘nostra’ teologa, se vogliamo quasi come una madrina di battesimo del nostro gruppo;  
* Padre Pino Piva, più che un padre, diremmo vero e proprio angelo custode, mediatore e conoscitore del nostro desiderio di essere sempre più dentro e al servizio della nostra Madre Chiesa;  
* A Padre Narciso e Padre Cesare, la loro accoglienza e la loro ospitalità ci ha fatto assaporare cosa significa avere una casa nella fede e nella spiritualità;  
* Alle eccellenze reverendissime Mons. Luigi Renna e Alessandro Damiano che in tempi diversi ma con amorevole presenza pastorale ci hanno incontrati, ci hanno ascoltati, donandoci una pastorale più inclusiva e vicendevole, consci che questo nostro cammino può essere prezioso e che c’è anche tanto bisogno di formazione e conoscenza per avvicinarsi alle persone LGBT+ col dovuto garbo e la dovuta cura spirituale. 

Grazie perché, ciascuno e ciascuna di loro con la propria carica e la propria figura \- professionale, sacerdotale e pastorale \- ha incrociato il nostro cammino prendendo un pezzettino per volta del nostro cuore, alleggerendolo di molti pesi e trasformando le nostre ferite in feritoie di luce. 

È bello ricordare, ad esempio, una delle ultime esperienze, vissute proprio nella diocesi di Agrigento, insieme a  Mons. Damiano. Il 28 novembre del 2025 si è svolto l’incontro formativo, dal titolo “*Prendersi cura. Accompagnare le persone omoaffettive e transgender e i loro genitori*”, che ha visto la partecipazione del sacerdote gesuita Padre Pino Piva, la psicologa e psicoterapeuta Rosaria Lisi e il Medico Bioeticista e docente di Teologia Salvino Leone. L’incontro è poi culminato con una veglia di preghiera presieduta da Mons. Damiano e la partecipazione del nostro gruppo.

## Uno sguardo al futuro

Il nostro non è un cammino concluso. È un percorso in discernimento, fatto anche di fatiche e di domande ancora aperte. Ma la *buona notizia* è che questo vuole essere un cammino dentro la Chiesa: l’approvazione del *documento di sintesi del cammino sinodale delle Chiese in Italia* ci conferma questa speranza e per noi rappresenta un vero e proprio punto di svolta.

Per questo oggi, con sincerità, vi chiediamo di poter essere **visti,  accompagnati… riconosciuti** come parte viva della Chiesa. Come? 

Desideriamo metterci al servizio, come *«servi inutili»* (Lc 17,10), offrendo la nostra esperienza per favorire una maggiore conoscenza della realtà LGBT+ nelle comunità cristiane, contribuendo a rendere le parrocchie luoghi più sicuri, accoglienti e rispettosi della dignità di ogni persona. Desideriamo fare rete e non isolamento; e soprattutto, vogliamo contribuire, con rispetto e responsabilità, a superare definitivamente pratiche dannose come le **terapie riparative**, che feriscono la dignità delle persone e non hanno alcun fondamento scientifico[^2]; ci ricordiamo tra le varie fonti di Tonino Cantelmi, presidente dell’Associazione Italiana Psicologi e Psichiatri Cattolici (AIPPC) che sostiene che “Le teorie riparative non sono applicabili e sono riprovevoli (...) deve valere il principio della autodeterminazione \[poiché\] l’omosessualità di per sé non giustifica un trattamento psicoterapeutico”[^3].

Non chiediamo scorciatoie, né privilegi: chiediamo accompagnamento, discernimento e corresponsabilità. Ciò di cui abbiamo bisogno, come abbiamo già detto prima, è soprattutto il **riconoscimento** che le persone cattoliche LGBT+ esistono. Non siamo persone estranee o persone che devono essere reintegrate nella Chiesa , ma siamo una presenza già operante, che vive, in forza del Battesimo e, quindi, a pieno titolo, il proprio servizio all’interno della comunità ecclesiale e a servizio del Popolo di Dio.  

## Conclusione

E allora, di cuore davvero noi vi diciamo ‘GRAZIE’, cari Vescovi\! 

Sapete, ogni anno, al termine del nostro ritiro, il gruppo si concede un po’ di tempo per raccogliere testimonianze, raccontare i giorni trascorsi insieme e realizzare un libretto che possa mettere a conoscenza le diocesi del lavoro che stiamo facendo. Oggi ci riempie di orgoglio sapere che questo libretto non vi sarà consegnato tramite posta, ma attraverso il nostro sguardo, i nostri occhi, così desiderosi di poter incrociare i vostri e così speranzosi di una vostra lettura. Vi affidiamo il nostro cammino e vi ringraziamo per questo tempo condiviso. La speranza più grande è che questo libretto possa aprire a nuove strade, nuovi ritiri, nuove formazioni, e … voi vescovi pronti, stavolta, a non farci mancare il sostegno e la partecipazione.

Buon cammino pastorale e buon anno, che speriamo di poter continuare a vivere **insieme**.

Con rispetto e affetto filiale, 

***il nostro gruppo di Cristiani LGBT+ Sicilia***

---

# Presentazione del gruppo “**In viaggio per Emmaus**”

Tutto ebbe inizio il 17 novembre del 2002, da una lettera, che mio figlio mi diede a mano,  in cui si raccontava come persona dal diverso orientamento affettivo.

“*Voglio essere felice*” queste parole scritte nella lettera generarono i miei gesti: lo abbracciai stringendolo al mio cuore e gli dissi “*Tu per me sei stato un dono di Dio e sempre lo sarai, ti auguro di essere felice e di incontrare l’amore”.* 

Cominciai così un cammino, quello che io ho vissuto come una **conversione**, un **disimparare per imparare con occhi nuovi.** Scardinai i pregiudizi che a mia insaputa mi abitavano. Chi meglio di mio figlio poteva dirmi della realtà delle persone dal differente orientamento affettivo. Quale orizzonte si apriva davanti a me e quale possibilità mi veniva data per migliorarmi\!

Così mi avvicinai ad Agedo, l’associazione di genitori di persone omoaffettive,  mi  confrontai con altri genitori. 

Quella che mi guidava era la “verità” di mio figlio, nessun dubbio su quanto mi aveva rivelato, mi stava chiedendo aiuto per essere accompagnato nello svelare al mondo chi era, un nuovo nascere di fronte alla società ed io dovevo ripartorirlo, lui usciva dall’armadio, non potevo entrarci io o farci restare lui.

Il silenzio in cui era stato costretto per tutti quegli anni – ne aveva venti di anni, quando riuscì a confessarmelo – e che lo asfissiava doveva essere rotto, così anche per me divenne un imperativo sfaldare il silenzio e cominciai il mio impegno nel sociale.  
Cosa mi creò invece, in questo cammino di scoperta, le maggiori difficoltà?  
 Il mio essere credente.

Quando tornai da Roma con quella novità nella mente e nel cuore le mie aspettative nei riguardi della Chiesa andarono deluse. Mio figlio mi aveva donato la sua verità, regalo immenso che mi aveva permesso di farlo venire alla luce, togliendolo dal buio dell’invisibilità per dare vigore alla sua vita ugualmente degna della felicità che spetta ad ogni persona, così come io permettevo a mio figlio di essere sé stesso, anche la Chiesa detentrice del messaggio d’amore per eccellenza avrebbe dovuto concederglielo, questo pensavo. Invece terribili parole di chiusura mi furono dette dal sacerdote che lo conosceva sin da piccolino e non fu il solo.

Mio figlio era “sbagliato”, poteva continuare ad essere amato solo se soffocava il suo essere sé stesso e nel silenzio di tutta la famiglia vivesse la sua croce. Di nuovo il silenzio mi veniva gentilmente imposto. Non ho potuto accettarlo.  
Quale dei ministri del Dio Vivente gli avrebbe continuato a rivelare l’amore incondizionato del Padre? Restavo solo io la testimone di questo amore per lui, ma mio figlio scelse di essere agnostico per salvaguardarsi da questa mancata accoglienza, gli studi di tutti i documenti ecclesiali ufficiali approfonditi per la sua tesi di laurea in Antropologia culturale furono la sua corona di spine e si allontanò.

Io ho vissuto giorni, mesi, anni dibattuta in questo contrasto insanabile tra il messaggio e il suo viverlo, tra il Dio Pensato e il Dio Vissuto. Capii che dovevo cercare all’interno della Chiesa chi si interessava di credenti ai margini, resi la mia fede adulta, presi consapevolezza che, come battezzata di questa Chiesa continuavo a farne parte, sì perché come madre di una persona omosessuale anch’io mi sentivo messa fuori.

Potevo essere il cambiamento, invece, un piccolo seme nella comunità dei credenti, potevo contribuire ad attuare questo cambiamento, dovevo solo trovare il terreno fertile dove seminare la mia speranza delusa.

Venni a conoscenza del Forum Cristiani LGBT che a livello nazionale raggruppa i figli dal diverso orientamento affettivo e dalla diversa identità di genere e i loro genitori credenti, ma anche preti e operatori pastorali che li accompagnano, scoprii che c’era una chiesa cattolica in cammino, decisi di partecipare al V Forum nel 2018 ad Albano Laziale per conoscere da vicino questa realtà.

In quell’occasione conobbi i volontari de La Tenda di Gionata, il sogno di un prete, don Davide Esposito, un curato di montagna, come si definiva lui, che, dal suo letto di malato terminale, non aveva smesso di sognare una Chiesa immersa nel nostro tempo, capace di vera accoglienza e che aveva capito che bisognava fare qualcosa per le persone dal diverso orientamento affettivo e dalla diversa identità di genere per costruire un ponte a due vie, fatto di dialogo e ascolto reciproco. Avevo trovato il terreno dove seminare la mia speranza.

Con i genitori credenti, provenienti da più parti d’Italia abbiamo continuato a mettere insieme le nostre esperienze, a trovare modi per far sì che le nostre figlie e i nostri figli potessero essere accolte e accolti nella Chiesa, abbiamo creato una Rete 3Voltegenitori e abbiamo cercato di essere presenti in ogni regione.

Così  è nato in Sicilia il gruppo **In viaggio per Emmaus** nel maggio del 2020 dopo l’incontro nazionale online dei genitori credenti di persone dal diverso orientamento affettivo e dalla diversa identità di genere del 25 aprile che ci aveva fatto sperimentare come le distanze tra di noi potevano essere annullate.

Continuare a dialogare ci è utile per superare l’emarginazione che si vive insieme ai nostri figli e alle nostre figlie, per raccontarci e condividere ansie e paure, impegno di ricerca e serenità ritrovata nella gioia di camminare insieme, sperimentando, per superare gli intoppi della fede, la bellezza di una strada non più buia ma illuminata anche dalla lettura comunitaria della Scrittura, guidati da don Gero, da padre Cesare e padre Narciso e dagli incontri in presenza, genitori e figli, durante le veglie di preghiere in occasione della giornata per il superamento dell’omofobia a maggio e durante  i ritiri/convegni annuali nel mese di ottobre.  Il primo “Nell’Amore non c’è timore” si è svolto a Ragusa nel 2022 nella Casa di Spiritualità dei padri gesuiti aperto anche alla comunità ecclesiale ragusana. I successivi convegni si sono svolti nella diocesi di Catania.

Cerchiamo di smantellare quel muro, costruito dalla Società civile e da una parte della Chiesa gerarchica, che per tanto tempo ha relegato le persone dal diverso orientamento affettivo e dalla diversa identità di genere nel ghetto del silenzio e dell’assenza di diritti. Stiamo costruendo una strada insieme a quei figli e a quelle figlie che si uniscono a noi in questo viaggio ed anche a quei religiosi che si fanno viandanti per farci toccare con mano l’accoglienza amorevole dell’ebreo di Galilea di nome Gesù.  
Emmaus può apparire “distante” e il cammino lungo, soprattutto se il cuore è gravato da una pena, ma sappiamo che su quel cammino, come Gesù, noi “spezziamo” il pane  della vita con i nostri figli e le nostre figlie, perché siano accolti, nella certezza che Lui cammina insieme a noi. Vogliamo su questa strada incontrare le comunità locali, la Chiesa e la Società tutta per sradicare pregiudizi così da essere costruttori di inclusioni.

***I genitori del gruppo “In viaggio per Emmaus”***

[^1]:  *«\[...\] le “giornate” promosse dalla società civile per contrastare ogni forma di violenza e manifestare vicinanza a chi è ferito e discriminato (giornate contro la violenza di genere e le discriminazioni, la pedofilia, il bullismo, il femminicidio, l'omofobia e la transfobia, ecc.)»*

[^2]:  Cfr. American Psychological Association, *Report of the American Psychological Association Task Force on Appropriate Therapeutic Responses to Sexual Orientation*, agosto 2009: *«Da questa revisione abbiamo tratto due conclusioni chiave. La prima è che non ci sono prove sufficienti che gli Sforzi di cambiamento dell’Orientamento Sessuale siano efficaci per cambiare orientamento \[...\]. In aggiunta, ci sono alcune prove che tali tentativi procurano danni. \[...\] La seconda scoperta chiave è che coloro che partecipano agli Sforzi di Cambiamento dell’Orientamento Sessuale , a prescindere dagli scopi di tali trattamenti, e coloro che risolvono il loro distress tramite altri mezzi, possono evolvere durante il corso del loro trattamento in aree come la auto-consapevolezza, il selfconcept, e l'identità.»*

[^3]:  Scherillo Teresa, *L’omosessualità non è una malattia. Parola di psichiatri cattolici,* in [https://www.giornalettismo.com/lomosessualita-malattia-parola/](https://www.giornalettismo.com/lomosessualita-malattia-parola/) in riferimento alle dichiarazioni del presidente Cantelmi. 