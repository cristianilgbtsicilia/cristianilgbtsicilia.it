
***Carissimi Vescovi Siciliani***,

è con profonda gioia e una rinnovata fede che vi porgiamo questo libretto, frutto del nostro **quarto ritiro spirituale** e formativo annuale. Quello che per noi è iniziato nel 2022 come un atto di coraggio e speranza è oggi la nostra più chiara espressione di **desiderio di piena comunione con la Chiesa Madre**.

Il nostro cammino in questi quattro anni ha tracciato una coerente progressione tematica:

* **2022** ("*Nell'amore non c'è timore*"): L'affermazione coraggiosa della nostra esistenza e della fecondità del nostro amore.

* **2023** ("*Chiamati ad Amare*"): La riscoperta della nostra vocazione cristiana e del nostro carisma.

* **2024** ("*Profeti di Speranza*"): La consapevolezza della nostra missione profetica, la chiamata a essere luce nel mondo.

In parallelo a questa maturazione spirituale, la nostra comunità ha assistito a una crescita straordinaria e a una significativa diversificazione nella partecipazione ai nostri ritiri. 

**Abbiamo iniziato il ritiro del 2022 con 39 partecipanti** (tra cristiani LGBT+, genitori e operatori della "Rete operatori pastorali"). **Il cammino ci ha consentito di raggiungere 60 partecipanti in questa edizione 2025**, provenienti da tutta la Sicilia e da altre regioni d'Italia.

Quest'ultima edizione ha segnato un passo storico: il nutrito gruppo di **cristiani LGBT+ e dei genitori** di "*In Viaggio per Emmaus*" (realtà siciliana che riunisce genitori di persone LGBT+) sono stati affiancati da una qualificata **rappresentanza di operatori pastorali**, di cui, per la prima volta, tre operatori attivi e impegnati nelle loro diocesi per la pastorale familiare. 

La loro piena volontà di conoscerci e di crescere nella formazione di una Chiesa sempre più inclusiva è il segno tangibile che l'appello all'accoglienza, al grido di "***TODOS, TODOS, TODOS***" (cit. Papa Francesco), sta trovando risonanza anche dal basso, all'interno dei servizi diocesani. 

Il ritiro di quest'anno ha rappresentato il culmine e la verifica di questo percorso, sperimentando il luogo concreto in cui la vocazione e la comunità possono davvero fiorire. 

Abbiamo compreso, attraverso la preghiera e la condivisione, che il messaggio più potente che possiamo condividere è quello della nostra dignità ritrovata.

Questo opuscolo è la prova tangibile di ciò che accade quando ci si sente riconosciuti nella propria pienezza. 

Vi consegniamo queste pagine come un atto di **gratitudine** e di **fiducia**. In esse troverete l'esperienza di fede di persone LGBT+ e delle loro famiglie: una ricchezza che mettiamo a servizio della nostra Chiesa siciliana. Il libretto contiene i testi di **riflessione**, le toccanti **testimonianze** personali e le **fotografie** che ritraggono i momenti di fraternità che ci hanno permesso di fiorire. Vi invitiamo ad accogliere questi contenuti come la prova che le nostre vite di cristiani LGBT+ sono un dono che chiede solo di essere **amato**, **accolto** e **riconosciuto**, come parte viva e splendente del Corpo di Cristo. 

# **Dove mi accogli,**  **io fiorisco**

Il quarto ritiro regionale del gruppo *Cristiani LGBT+ Sicilia* si è svolto dal 3 al 5 ottobre 2025, presso il Beteyà Hostel Don Bosco di Catania. È stata un’esperienza di incontro e di spiritualità che ha arricchito i partecipanti e rafforzato il senso di comunità e accoglienza reciproca.

Il titolo scelto per questa edizione, “*Dove mi accogli, io fiorisco*”, ha rappresentato il filo conduttore di un cammino che unisce riflessione biblica, accompagnamento spirituale e condivisione fraterna, nella convinzione che la fioritura personale nasce da un’accoglienza autentica e liberante.

## **Il gesto che apre al fiorire**

Il ritiro si è aperto con un gesto simbolico: ogni partecipante ha sotterrato un piccolo peso, un pensiero, una fatica o una ferita personale. Un atto concreto e silenzioso per affidare alla terra tutto ciò che opprime, con la fiducia che proprio da quel terreno di fragilità possa germogliare nuova vita.

Un gesto che ha segnato fin dall’inizio il senso profondo del ritiro: fiorire non *nonostante* i propri limiti, ma a *partire* da essi, riconoscendo in ogni storia umana la presenza della grazia di Dio.

## **Un cammino di fede e riconciliazione**

Il ritiro ha rappresentato la tappa conclusiva di un percorso iniziato a febbraio 2025 con gli incontri biblici “*Date ragione della vostra speranza*”, durante i quali sono stati meditati alcuni versetti della Scrittura spesso al centro del dibattito sull’omosessualità (Genesi 1,27 – Levitico 18,22 – Romani 1,26).

L’obiettivo è stato quello di conciliare la vita con la fede, affrontando il tema dell’identità e dell’amore alla luce del Vangelo, in un contesto ecclesiale dove spesso tali questioni restano ancora difficili da nominare.

“Il nostro desiderio è sentirci   
parte viva della comunità cristiana,   
riconosciuti nel nostro cammino   
di fede e di ricerca di Dio,   
così come siamo.”

Tra i relatori, **padre Pino Piva SJ,** gesuita e formatore, da anni impegnato nell’accompagnamento pastorale di comunità e diocesi sui temi dell’inclusione, e **Rosaria Lisi**, psicoterapeuta e teologa biblica delle diocesi di Catania e Ragusa.

## **Parola di Dio, coscienza e castità**

Durante i tre giorni, diversi momenti di riflessione hanno toccato complessi temi teologici e antropologici di grande profondità.

Con il supporto di padre Pino, partendo dalla convinzione che bisogna abitare le "frontiere" come luogo in cui lo Spirito sfida ciò che sembra immutabile, la **Parola di Dio** e il Catechismo della Chiesa Cattolica sono stati riletti come uno spazio capace di illuminare le esperienze personali alla luce della misericordia. Per costruire un rapporto diretto e autentico con Dio, è emerso che è necessario comprendere la creatività del Padre a partire dell'alterità umana (Genesi).

Ampia attenzione è stata dedicata al significato della **castità** cristiana, intesa non come mera astinenza, ma come **integrazione armoniosa della sessualità nella persona**, nell’unità tra corpo e spirito (Catechismo della Chiesa Cattolica, nn. 2337-2348).

Il percorso verso l'integrazione e la fioritura della persona trova la sua bussola nella **coscienza**, definita come il “primo di tutti i vicari di Cristo”. Essa è lo spazio più intimo dove la voce di Dio risuona nell'essere umano, possedendo un’autorevolezza superiore a qualsiasi altra mediazione esterna.

“È lì che ogni credente scopre   
la propria verità davanti al Signore.”

## **Tra corpo, identità e relazione**

Uno dei momenti più intensi è scaturito dall’incontro condotto da **Rosaria Lisi** sul tema “*Tra corpo, identità e relazione. Sentieri per una vita affettiva vissuta in pienezza*”.

Come vivere la propria identità LGBT+ nella fede? Come affrontare il senso di colpa? Come riconoscere le relazioni sane? A partire da queste domande concrete, la dott.ssa Lisi ha proposto un percorso che intreccia psicologia, teologia e spiritualità. Al centro, la dignità del corpo come luogo teologico e relazionale: il corpo che sente, desidera, incontra e riflette l’immagine di Dio.

Con uno sguardo profondo e delicato, siamo stati invitati a superare la prospettiva del “peccato” per abbracciare quella della **vocazione**, in cui ogni persona è chiamata a vivere relazioni piene, consapevoli e generative.

Attraverso la parabola del ricco epulone e di Lazzaro, la relatrice ha mostrato come il “piacere ininterrotto” – privo di pausa e relazione – diventi sterile e isolante, mentre il “piacere relazionale” restituisce umanità, senso e comunione.

“Il contatto vero nasce quando si accetta la pausa, il limite e l’attesa.   
Lì si rivela il mistero dell’incontro   
tra sé, l’altro e Dio.”

L’intervento si è concluso con un invito a coltivare una **spiritualità incarnata**, in cui la fede non si separa dal corpo, ma lo abita come spazio di grazia.

“La nostra esistenza interroga   
la comunità e diventa   
vocazione e missione.” 

## **Il soffio del Cammino sinodale**

La consapevolezza, la disponibilità, le nostre storie, che mettiamo a disposizione della Chiesa, Popolo di Dio in cammino, hanno trovato un forte sostegno nell’approvazione del documento di sintesi del Cammino sinodale delle Chiese in Italia, intitolato “*Lievito di pace e di speranza*”; approvazione che è avvenuta qualche settimana dopo la conclusione del nostro ritiro. In particolare, le proposte dei numeri 30-31, che hanno ottenuto il consenso di più della maggioranza dei due terzi, confermano il nostro impegno in questa direzione: **accoglienza, accompagnamento e riconoscimento di tutte le persone che hanno vissuto nella loro vita esperienze di discriminazione all’interno delle nostre comunità ecclesiali**.

Durante l’ultimo giorno del ritiro abbiamo trascorso alcune ore preziose con Monsignor **Luigi Renna**: un tempo di dialogo che ci ha permesso di affrontare importanti nodi del Cammino sinodale.

Durante questo momento di condivisione, è emerso come il "riconoscimento", citato nel documento di sintesi, non debba essere inteso come la riammissione di "scomunicati", ma come l'affermazione che le persone cattoliche con orientamenti sessuali diversi sono già, a pieno titolo, **parte integrante della comunità cristiana**.

Abbiamo inoltre riflettuto su un modello di accompagnamento che, anzichè essere di tipo paternalistico verticale, si orienti invece verso la figura dell'**ellisse** con due fuochi: uno spazio in cui **chi accompagna e chi è accompagnato crescono in un dialogo e in un ascolto reciproco**, superando quelle barriere che spesso ignorano i progressi della scienza e della teologia.

Non si tratta soltanto di **riparare gli strappi**, ma di **costruire insieme il Regno di Dio**, di viverlo insieme \- non come gruppi separati, ma come un unico popolo \- già qui sulla Terra e nella nostra terra, la Sicilia, e di realizzarlo in quell’oggi tanto caro al Vangelo di Luca, il vangelo della misericordia. 

## **Vai bene così come sei** 

Durante il ritiro, il cammino interiore di ciascuno si è intrecciato con la **preghiera**, il silenzio e la condivisione fraterna.

Abbiamo compreso che si fiorisce quando ci si sente accolti nella propria **pienezza** umana, abitata dalla grazia di Dio. È nello **sguardo accogliente** dell’altro che ritroviamo la nostra bellezza e la nostra dignità di figli e figlie di Dio.

Il messaggio che ha accompagnato tutti lungo il weekend è semplice e potente: 

“Vai bene così come sei.   
Sei il più bel fiore del giardino.” 

## **Le nostre testimonianze**

### Maria e Paolo | genitori di persona LGBT+

Ritornata a Firenze, avendo lasciato sedimentare tutta la ricchezza di questi tre giorni a Catania, cerco di dare parola a qualcosa almeno di tutto quello che si è mosso nel mio cuore. 

È stata una preziosa conferma ascoltare da Padre Pino Piva che “dove accolgo i miei desideri di vita, allora fiorisco”: questa bella possibilità di fioritura nella pienezza della propria persona, abitata dalla potenza, dalla forza e dalla grazia di Dio è per tutti, ma è ancor più preziosa per i nostri figli e figlie, ai quali è stata da troppo tempo negata la dignità. Ricordare che il Padre guarda ognuno di noi come figlio amato, cercato, accolto nella propria unica bellezza e originalità è un balsamo che può guarire molte ferite. Abbiamo scoperto che i pregiudizi che possono ferire sono come parassiti e come tali vanno combattuti ed eliminati perché ciò che il Signore ha messo in ogni persona come dono unico e bello possa sbocciare appieno nel suo splendore. È stato importante cogliere la bella notizia che anche per i nostri figli/e la sessualità è un dono bello da vivere in pienezza, perché fa uscire dalla propria autosufficienza, nasce dal sentire una mancanza e dice possibilità di relazione. Con sapienza, padre Pino ci ha accompagnato a coglier la bellezza di alcune “perle” presenti anche in quel Catechismo che tanto ferisce. “La sessualità nasce dalla integrità della persona, è integrata nella relazione e apre al dono reciproco totale e illimitato”. 

È un mistero, un dono che il Signore fa ad ogni persona e che ognuno ha la responsabilità di vivere in pienezza e in armonia.

La dott.ssa Rosaria Lisi ci ha aiutato a rispondere ad alcuni interrogativi importanti e ci ha spiegato la bellezza del riappropriarsi della propria vitalità, che si esprime nel corpo, e la bellezza dell’armonizzarsi di affettività e vita spirituale; ci ha fatto inoltre intravedere la pienezza di una vitalità che risiede nel corpo e apre al futuro, ai desideri, e che si può realizzare in una relazione bella e sana vissuta nella responsabilità verso di sé e verso l’altro/a partendo dalla serena accoglienza di quello che ognuno di noi è. Ci ha ricordato la bellezza del piacere, donato e accolto, che sente l’unicità propria e dell’altro/a, accogliendo il limite del tempo nella sapienza del sapersi aspettare, accogliere e riprendere. Tutte queste riflessioni che ci sono state donate mi hanno interpellata a riflettere su come ho vissuto e vivo nell’oggi tutte queste realtà.

Per la nostra esperienza di coppia posso dire che la forza dell'attrazione nasce dallo stupore, dall’intravedere nell’altro un oltre, una meraviglia che ti affascina, un “altro da te” che avverti come importante perché ti offre la possibilità di apertura su orizzonti sconosciuti, ti fa avvertire un profumo di gioia piena, ti accarezza con un brivido di felicità, ti dona la possibilità di un salto quantico nella relazione, così che nella tenerezza dell’incontro si scopre un “noi” mai immaginato prima. Per noi vivere tutto questo è stato possibile come dono, richiesto insistentemente al Signore soprattutto nei momenti di crisi, e ricevuto con abbondanza attraverso l’ascolto della Parola, custodita nel cuore e, nella nostra piccolezza, incarnata nella vita. Naturalmente questo si vive nella bellezza e insieme nella fragilità della propria persona, nella verità del proprio cammino nel tempo, con un alternarsi di passi avanti e di passi indietro nell’armonizzare spirito e corpo, sensibilità e attese anche differenti. È un cammino di scoperta sempre nuovo (anche dopo 49 anni di matrimonio) nel quale il segreto è non darsi mai per scontati, ma saper cogliere con delicato stupore l’evolvere di sé stesso e dell’amato/a, mantenendo sempre la fiducia nell’altro/a, sapendo dare e ricevere aiuto, sostegno, tenerezza, perdono, rispettando la sensibilità ed i tempi dell’altro/a. Nel dono di sé offerto e accolto ci apriamo ogni giorno alla novità di vita che lo Spirito ci dona sempre in abbondanza se solo sappiamo fermarci e porci in ascolto accogliente della Sua voce.

Questo percorso non è esclusivo delle coppie cosiddette “regolari” il cui amore è stato rafforzato dal sacramento del matrimonio. Anzi il sacramento da solo, in realtà, non garantisce il risultato ottimale senza un impegno a vivere ogni giorno l’amore. È un potente aiuto a vivere la realtà dell’amore che è dono di sé all’amato/a e insieme appello al dono dell’altro/a di cui si sente sempre nostalgia; in un respiro in due fasi, in entrata e in uscita, vissuto nel qui e ora di ogni giorno, tradotto in atti concreti quotidiani, in verità e autenticità. Tutto questo è coniugalità, che non è esclusiva delle persone eterosessuali, ma è meravigliosa e insieme delicata realtà che abbiamo visto essere vissuta anche nelle coppie omoaffettive che seguiamo da anni, che vivono il loro amore mettendolo ogni giorno nelle mani del Signore, chiedendo a Lui luce e sapienza per aiutarsi vicendevolmente a fiorire ciascuno nella propria irripetibile singolarità. E noi possiamo e dobbiamo testimoniare l’abbondanza dei doni di grazia che lo Spirito effonde su queste coppie, e che anche i giorni trascorsi insieme a Catania ci hanno fatto sperimentare abbondantemente\! L’amore in Cristo non è esclusivo delle coppie etero, l’amore in Cristo non è esclusivo delle coppie cosiddette “regolari”, ma è dono che può essere invocato e ricevuto da ogni coppia che si mette in verità alla sequela del Signore Gesù, si apre alla sua presenza, si rende disponibile alla sua azione. È un dono sovrabbondante di grazia e di benedizione che viene dal desiderio del Signore stesso di abitare in tutti i nostri cuori\! È dono che noi genitori invochiamo dal Signore per tutti i nostri figli, etero, omo, trans, senza distinzione perché l’amore dei genitori è uguale per tutti i figli, naturali ed acquisiti, cercati e ricevuti in dono. Questo dono di grazia e di benedizione del Signore apre abbondanti sorgenti di fecondità in ogni situazione, una fecondità che prende carne in tanti modi diversi nelle infinite realtà di vita. Una fecondità che possiamo vedere e toccare con mano in tutti i nostri figli, etero ed omoaffettivi, che sanno offrire ascolto, protezione, sostegno, tenerezza, stimolo, incoraggiamento, pace, rifugio e insieme spinta a esplorare sempre nuove capacità di bene. Questo, ragazzi cari, lo abbiamo visto nei vostri volti, nei vostri sguardi, nei vostri sorrisi e nelle vostre lacrime, ora come traguardo raggiunto, ora come speranza di futuro. Per questo ringraziamo il Signore dal profondo del cuore per questi giorni pieni e fecondi che abbiamo trascorso insieme a Catania e ripartiamo con entusiasmo per testimoniare alla Chiesa tutta la preziosità del vostro fiorire che è un dono unico e straordinario. In questo ritiro abbiamo ricevuto in dono dei semi da piantare, che simboleggiano il seme di speranza che ciascuno di voi, di noi è: la vita fiorisce non perché raggiunge una meta, ma perché trova il coraggio di mettersi in cammino. Lentamente, poco a poco, un piede dopo l’altro, ad ogni passo una piccola possibilità di fioritura. Il mondo, la Chiesa hanno bisogno della vostra fioritura\! “Il futuro sboccia con il primo passo, ancor prima che accada, con il primo raggio di sole, con il primo seme che si apre” (E. Ronchi)\! Il Signore attende con fiducia da ciascun\* di voi una magnifica fioritura\! Buon cammino.

### Giuseppe | *papà di persona LGBT+*

Splendido fine settimana quello trascorso in compagnia di belle persone che mi hanno arricchito interiormente e fatto conoscere un mondo che anela alla piena e legittima integrazione nella comunità di Cristo. Siamo tutti figli di Dio\!

### Corrado e Michela | *genitori di persona LGBT+*

A quattro anni di distanza dall’incontro di Ragusa, la nostalgia, la bella terra di Sicilia, il desiderio di rivedere volti di persone amiche, la possibilità di incontrarne di nuove ci ha fatto… prendere il volo… verso Catania. È stato un volo non solo fisico ma anche spirituale.

Il Ritiro di Catania ha alimentato la nostra speranza e rinvigorito “le ginocchia infiacchite”  con le riflessioni di padre Pino Piva e della psicologa e psicoterapeuta Rosaria Lisi che ci hanno accompagnato in quei giorni.

Riflettere sulla “Coscienza” come sacrario dell’incontro con Dio, come “primo vicario di Cristo” in quanto genitori cristiani di persona omoaffettiva ci ha rafforzati nella consapevolezza e nella serenità. 

Così pure sentirci richiamare all’impegno della “Castità”, che riguarda anche noi sposi, vissuta nella integrità della persona che si dona interamente all’altra affinché essa sia e sia nell’abbondanza, è stato per le persone LGBT una “liberazione” e per noi un riprenderci nella nostra promessa sponsale.

Rosaria attraverso le sue osservazioni psicologiche ci ha condotti alla Legittimità della consapevolezza di sé; che siamo chiamati a divenire, cioè, a fiorire nella nostra vita interiore e spirituale ma anche relazionale e sociale.

Ecco allora come la mia Identità, che si costituisce nella mia biografia vissuta con le assimilazioni di esperienze passate, è intrecciata e si nutre della mia Vitalità che riguarda tutto il mio corpo e mi apre al futuro e ai desideri.

Concetti ripresi da padre Piva nella omelia domenicale quando ci ha esortato, sulla domanda di cosa significhi avere quella fede che può trasportare e far attecchire i gelsi in mare, a credere nel progetto di bene che il Signore ha messo in ciascuno di noi e farlo crescere, farlo fiorire.

Ecco il filo conduttore di questo Ritiro: l’imperativo morale che tutti e tutte ci portiamo dentro è far fiorire il bene che abbiamo nel nostro cuore, bene primigenio e costitutivo, che ci arriva dall’essere stati pensati ed amati per un progetto d’amore. 

Su questo abbiamo riflettuto e pregato nella serata di “profondità”, di preghiera in forma di oratorio, in cui rivivendo l’esperienza di Francesco, di suo padre Bernardone e di Chiara, abbiamo capito che il dono integrale di sé nell’amore avviene nella libertà.

Libertà che talora sconvolge i nostri piani senza cui, tuttavia, non vi sarebbe amore.

Gli incontri e la condivisione nei gruppi nonché i momenti conviviali a tavola, ci hanno permesso di aprire il cuore scambiandoci a vicenda doni preziosi dell’anima, facendo fiorire amicizie antiche e nuove conoscenze.

A questo proposito ci piace sottolineare due aspetti di questa esperienza.

Il primo è stata la presenza al Ritiro di persone che non hanno a che fare direttamente con l’esperienza LGBT ma che sono intervenute come espressione della pastorale diocesana famigliare che intende occuparsene ed altre persone che erano presenti perché risposati in seconda unione e che quindi per anni avevano fatto una esperienza ecclesiale di “periferia”, di “frontiera”, di “fragilità”, tutte espressioni che per anni abbiamo usato anche per le persone LGBT\!

Il secondo aspetto è stato quello di una gioiosa constatazione che in questi 4 anni l’esperienza di persone cristiane LGBT, dei loro genitori e pastori, in Sicilia è davvero fiorita: non sarà ancora un intero giardino ma sicuramente sono quei meravigliosi fiori che proprio perché sbocciano tra le rocce, generano stupore e ci fanno dire con convinzione e con gioia “Grazie Signore perché non ti sei scordato di noi”\! 

In questo clima ci ha davvero consolati la presenza del vescovo Renna in mezzo a noi, e lo ringraziamo di cuore per questo, che nelle due ore passate insieme, oltre a salutarci ad uno ad una, ha speso parole di speranza per l’ultima decisiva Assemblea Sinodale del 25 ottobre. 

Quanto abbiamo bisogno in particolare di Vescovi che sappiano cogliere il dono di Grazia che questa esperienza sta portando alla Chiesa tutta\!

Tornati a casa ci tornavano alla mente le parole dei due discepoli di Emmaus: “non ci ardeva il cuore nel petto mentre ci spiegava le scritture?”, sentimenti e parole che ci spingono a concimare e far fiorire oltre noi stessi anche il terreno che ci circonda. 

*Corrado e Michela, genitori a Parma di una persona gay, della Rete 3VolteGenitori* 

### Anna | *mamma di persona LGBT+*

Tenerezza si diffonde nel cuore nel vedere fiorire figlie e figli e figlə sempre più consapevoli dei talenti a loro affidati, capaci di raddoppiarli. 

Hanno cura lə unə dellə altrə, sperimentano sorellanza e fratellanza, intrecciano nella profondità della terra le radici per nutrirsi a vicenda.

Questa terra concimata dalla Parola di validi Vicari.

E in tutto questo ben-**essere** esplode, non più nascosta, asfittica, incolore la pienezza di **vita** di ciascunə.

E noi genitori accomunati dall’amore indiscutibile e testimoniato per tuttə lə nostrə figliə, ci scopriamo uniti e uguali nel procedere, nell’accogliere, nel tendere mani, nel chiedere alla nostra Madre Chiesa:

Sappi cogliere l’abbondanza del loro raccolto, **Chiesa**, renditi **Madre** capace di mostrare vera **accoglienza**. 

### Gabriele | *giovane cristiano, 21 anni*

Da quando ho scoperto la mia sessualità mi sono spesso sentito diverso, come se non riuscissi a trovare un posto in cui sentirmi davvero me stesso. Avevo tanta voglia di partecipare a questo ritiro, desideroso di conoscere persone simili a me e capire se potevo coltivare legami autentici. 

All’inizio ero molto teso e ansioso, perché non conoscevo nessuno. Ma sin dai primi momenti ho percepito un’accoglienza sincera e profonda, che piano piano ha sciolto ogni timore. 

Durante il ritiro ho vissuto uno dei momenti più intensi e indimenticabili nella messa serale: lì, avvolto da un silenzio pieno di presenza, ho sentito nascere un calore inatteso, come un abbraccio che non veniva solo da qualcuno accanto, ma da un affetto più grande che attraversava entrambi. In quell’istante ho percepito la tenerezza di Dio farsi vicina, concreta, come un respiro condiviso che diceva senza parole: “Ci sei, e sei amato.” 

Tra le riflessioni, mi ha colpito molto il tema della coscienza: l’idea che Dio parli al nostro cuore anche quando le Scritture sembrano dire il contrario. Come Gesù, che nei suoi tempi ha saputo andare oltre la lettera per restare fedele all’amore, così anch’io desidero imparare ad ascoltare quella voce interiore che guida verso la verità e la libertà. 

Credo di aver gettato i semi delle mie prime vere amicizie, e ne sono felice. Gli abbracci finali sono stati 

per me il segno di un cammino condiviso, di un’appartenenza che non avevo mai sentito prima. 

Il ritorno a casa non è stato facile: vivo in un ambiente molto religioso e legato ai valori tradizionali, e a volte sento il peso di questa distanza. Ma ogni volta che guardo quel vasetto di fiori nel mio altarino – con i semi delle azalee interrati durante il ritiro – ricordo che rappresenta per me l’inizio di qualcosa di bello, un amore puro, un cammino che continuerà a fiorire, con la grazia di Dio e la compagnia di chi ho incontrato.

### Simonetta | *mamma di persona LGBT+*

Desidero condividere con i vescovi della nostra isola ed in particolare con il mio stimato vescovo, eccellenza Mario Russotto, le risonanze che, come nei tre anni precedenti, ho portato con me come un dono prezioso che mitiga la solitudine e persino lo smarrimento che vivo nella mia realtà diocesana dove le famiglie delle persone LGBT+ vivono ancora ben nascoste, così che ci troviamo ancora a sentirci famiglie sbagliate con figli “moralmente disordinati”, anche se le nostre parrocchie non ci hanno mai negato velata accoglienza.

Qual è, invece, il dono che ho ricevuto nel ritiro – dove mi accogli io fiorisco? –

Immensa gioia e tanta pace nel poter condividere con i ragazzi presenti e tanti altri genitori, venuti anche dalle regioni del nord, momenti di preghiera, formazione e, soprattutto di ascolto reciproco che nasceva spontaneo da sguardi e abbracci di sincero amore che hanno detto a ciascuno di noi che è accettato nella sua straordinaria unicità, senza nessuna condizione.

Provo immensa gratitudine per questo incontro che si ripropone ormai da quattro anni:

Ogni anno tanta ricchezza aggiunta e raggiunta, ritrovata e donata, nelle tante testimonianze, negli abbracci di accoglienza con i nuovi convenuti, nello scoprire con gratitudine che l’amore cristiano può fare dono di sé senza remore e paure.

Abbiamo ricevuto e ricambiato quegli sguardi profondi e limpidi, che rassicurano perché dicono di essere segno dell’amore del Cristo Crocifisso e Risorto, che non ha mai posto esclusioni dal dono totale della sua vita.

Grazie, grazie con tutto il mio cuore.

Grazie a sua Eccellenza Mons. Renna che incarna con profusione e fecondità la paternità e maternità della Chiesa.

Grazie al carissimo don Pino Piva che “è sceso” dal Nord per condividere con noi la sua consolidata ed eccellente preparazione ed esperienza, arricchita da spontaneo e sincero affetto che è già tutto manifesto nei suoi occhi.

Grazie ai ragazzi e ragazze del gruppo “cristiani LGBT+ Sicilia” che hanno preparato ogni singolo momento dell’incontro con grande competenza e tanto amore.

Grazie al nostro amato e prezioso don Gero, e, non ultima, alla dottoressa Rosaria Lisi: ora la sentiamo parte della nostra grande famiglia che quest’anno è raddoppiata e si è arricchita di tanti nuovi fratelli, sorelle e genitori e anche di alcuni operatori pastorali, per la prima volta, inviati dalle loro diocesi per conoscere le realtà LGBT+, una bella sorpresa che porterà molti frutti. Che dire? Io sono felice\!

Dove mi accogli io fiorisco.

### Dennis | *giovane cristiano, 23 anni*

Durante l'ultimo ritiro credo di aver vissuto, per la prima volta in 23 anni, il significato dell'essere Chiesa. Credo di aver conosciuto quel volto, inspiegabilmente timido, di una Chiesa che sa (anche) accogliere.

Beh, la Chiesa è accogliente per definizione \- mi direte. Ma lo è veramente sempre stata?  Lo è veramente oggi allo stesso modo e in ogni luogo?

Il punto è che affinché una realtà sia accogliente, non è sufficiente che l'accoglienza si predichi. Con ogni probabilità si tratta di una condizione necessaria e non sufficiente.

Per anni abbiamo assistito a tristi rappresentazioni di tentativi fallimentari di accoglienza. Ma l'accoglienza non può essere subordinata alla conformità ad alcuni requisiti.

Impegniamoci ad accogliere nell'unico modo autentico che esiste: incondizionatamente. Senza condizioni, senza requisiti. Accogliamoci così come siamo. Accogliamoci come figlie e figli di un unico Padre. Accogliamoci come parte integrante del Suo progetto. Accogliamoci come doni preziosi. E fioriremo.

Solo così possiamo diventare quel luogo sicuro in cui vivere senza pregiudizi, senza discriminazioni, senza patenti di dignità, senza polarizzazioni impossibili da conciliare.

L'ho imparato al ritiro ascoltando attorno a me i sospiri rotti dalle lacrime libere. L'ho imparato stringendo le mani bagnate di ricordi. L'ho imparato toccando la terra nella quale seppellire i miei macigni e piantare i miei desideri. L'ho imparato toccando quell'acqua vibrante che è vita e fa fiorire.

Questo ritiro, con la partecipazione di persone con orientamenti sessuali diversi, con età e vissuti diversi, con incarichi e ruoli diversi, vuole essere la testimonianza che la logica escludente non può appartenerci.

In un momento in cui gli studi di genere sembrano essere inconciliabili con i valori della cosiddetta famiglia tradizionale, partecipare al ritiro dei cristiani LGBT vuol dire ascoltare un'operatrice pastorale che racconta, a fine esperienza, di sentirsi "irrorata della sua maternità". Quello è stato il momento in cui ho avuto la certezza di non sentirmi additato come un nemico della pastorale familiare ma come giusto frutto della stessa.

### Thalassia | *laica cristiana*

Che narrazione questi giorni… fatta di lacrime e sorrisi ma soprattutto di una comunità accogliente e amorevole, attenta e colorata. Cercavo sguardi d’amore e li ho trovati, cercavo alleatə e lə ho trovatə. Spazi di spiritualità e di libertà che non avevo mai sperimentato prima. **È vero… l’amore vince tutto\!**

### Maria | *mamma di persona LGBT+*

Questo è l'arazzo dal titolo "Fiorire" che ho tessuto in attesa del ritiro. È incapace di rendere la meravigliosa fioritura che è già iniziata in quei giorni di benedizione\!

### Antonina | *operatrice pastorale*

Questo meraviglioso arazzo traduce benissimo quello che abbiamo vissuto in questa esperienza: un'onda che si è abbattuta sulle nostre vite, sulle nostre false certezze, e, non ultimo, sui nostri parassiti, che vanno sempre stanati e riconosciuti.

### Agata | *mamma di persona LGBT+*

Anche quest'anno ho avuto la fortuna e l'immensa gioia di vivere due giorni e mezzo in un piccolo paradiso… circondata da angeli. Certo, frase idilliaca e magari smielata\! Ma ogni anno di più, questi incontri mi confermano l'idea di essere una genitrice fortunata, orgogliosa e immensamente felice di consolidare i rapporti con i meravigliosi ragazzi organizzatori, (di cui mi sento anch'io un po' mamma) e di conoscere, ogni anno, persone nuove e straordinarie. Queste sono le parole che ho subito condiviso con amici e parenti, riservandomi, per l'anno prossimo, l'intenzione di coinvolgerne qualcuno, perché possa realmente comprendere, ancor di più, questa complessa realtà; ma alla luce di un coerente e… cocciuto amore di Dio che abita nel cuore di ciascuno. Sono certa che ognuno di noi fiorirà, perché innaffiati… dall'acqua viva di Gesù.

### Fabio | *giovane cristiano, 25 anni*

Il germoglio è sbocciato.

## 

## **Conclusioni**

### Dall’ascolto alla comunione,  nel segno della speranza

***Carissimi Vescovi***,

Oggi, 13 gennaio 2026, la consegna di questo libretto, intitolato "*Dove mi accogli, io fiorisco*", assume per noi un significato che tocca le corde più profonde della nostra storia e della Chiesa universale. Essere qui, su vostro graditissimo invito, proprio in questa data, trasforma le parole scritte in questi quattro anni in un’**esperienza viva di comunione**.

Desideriamo ricordare con voi che il 13 gennaio ricorre la **giornata mondiale del dialogo tra religioni e omosessualità**. Questa ricorrenza è nata per fare memoria del sacrificio di Alfredo Ormando che, nel 1998, scelse un gesto estremo davanti alla Basilica di San Pietro come grido contro l'incomunicabilità.

Vedere che questa giornata, nata da una ferita profonda, è diventata oggi l’occasione per un incontro fraterno tra i Vescovi di Sicilia e i fedeli LGBT+ è per noi il segno tangibile che lo Spirito soffia dove vuole e sana ogni distanza. È la prova che il dialogo può davvero **guarire le ferite** della storia e trasformare la memoria di un dolore in un presente di speranza e riconciliazione.

Il cammino che vi presentiamo riassume un percorso di fedeltà iniziato nel 2022\. Siamo giunti oggi alla gioiosa consapevolezza che il nostro fiorire è il frutto di un amore che costruisce la Chiesa. 

L'averci chiamati oggi a questo confronto diretto è il segno che i semi piantati hanno trovato un terreno pronto ad accoglierli. Auspichiamo con tutto il cuore che questo incontro non sia un episodio isolato, ma l’**avvio di una continuità di dialogo e di una collaborazione stabile**, affinché la sinodalità diventi prassi ordinaria nelle nostre Diocesi.

Riconoscendo e valorizzando i preziosi passi già compiuti dalle nostre Diocesi nel solco del Cammino sinodale, ci uniamo in preghiera affinché i frutti della conversazione nello Spirito possano consolidarsi ulteriormente. Desideriamo, infatti, sostenere e incoraggiare l'impegno pastorale volto **all'accoglienza, all'accompagnamento e al pieno riconoscimento di ogni persona**, con particolare attenzione a chi ha vissuto l'esperienza della discriminazione per il proprio orientamento sessuale.

Confidiamo che tali **percorsi di accompagnamento** possano intercettare i **bisogni dei fedeli**, permettendo loro di crescere in modo autentico nel **rispetto della propria identità**. In una Chiesa che sa farsi “compagna di strada di tutti”, tali percorsi sono volti a sanare le ferite della discriminazione; pertanto auspichiamo il consolidamento di prassi pastorali che, per loro stessa natura, escludano approcci quali le terapie di conversione o riparative, ritenute ormai inadeguate e potenzialmente lesive.

Animati da uno spirito di collaborazione, speriamo infine che le buone pratiche di accompagnamento possano essere sempre più **condivise tra le Diocesi** e **coprogettate sinodalmente** con le comunità, segno tangibile di quella **corresponsabilità** che già arricchisce le nostre realtà ecclesiali.

Onorando il Vangelo che ci chiama a costruire ponti, ci auguriamo che questa comunione continui a crescere, affinché nessun figlio si senta mai più solo e ogni persona possa trovare nella Chiesa la sua casa.

Con profonda gratitudine, stima e ferma speranza nel futuro,

13 Gennaio 2026

*I Cristiani LGBT+ Sicilia* 
